De Rotterdamse dichteres Hester Knibbe (69) is de winnaar van de VSB Poëzieprijs 2015, de prijs voor de beste dichtbundel van het afgelopen jaar.

Ze kreeg de onderscheiding voor haar bundel “Archaïsch de dieren”, maakte de jury woensdagavond bekend tijdens de prijsuitreiking in de Kunsthal in Rotterdam. Ook Peter Verhelst was genomineerd voor de prijs.

De jury onder voorzitterschap van Peter Vandermeersch, de hoofdredacteur van NRC Handelsblad, roemt ‘de stevige, klankrijke en toch hoogst hedendaagse vorm en taal’ van Knibbe. ‘Daarmee is ze in staat grote vragen te stellen - waartoe zijn wij op aarde, hoe kunnen we samen leven terwijl er zoveel ‘wonden op de wereld’ zijn en hoe kunnen we onze doden herdenken - zonder dat ze topzwaar worden of bezwijken onder hun eigen gewicht.’ Knibbe krijgt 25.000 euro en een glaskunstwerk van kunstenares Maria Roosen.

Hester Knibbe, die eerst in een laboratorium van een ziekenhuisapotheek werkte, debuteerde in 1982 met de bundel “Tussen gebaren en woorden”. Nadien publiceerde zij nog een tiental bundels. Ze heeft ook in literaire tijdschriften gepubliceerd en was vaak te gast op poëziefestivals.

Voor de prijs waren vijf dichtbundels genomineerd. Ook de Nederlanders Piet Gerbrandy, Sasja Janssen, Alfred Schaffer en de Belg Peter Verhelst dongen mee. De jury koos de genomineerde titels uit 107 bundels die waren ingezonden.

De uitreiking van de VSB Poëzieprijs is het eerste hoogtepunt van de Poëzieweek 2015, die donderdag begint. De hele week vinden in Nederland en Vlaanderen vele activiteiten plaats rond poëzie en gedichten.